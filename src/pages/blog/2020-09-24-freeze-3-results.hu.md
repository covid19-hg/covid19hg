---
templateKey: blog-post
title: A COVID-19 HGI kutatócsoport eredményei
date: 2020-09-25T13:58:54.797Z
tags: []
type: blog-post
---

Az összefoglaló 2020. július 2-i eredményeket tükröz

Az eredeti összefoglalót angol nyelven írta:
Brooke Wolford és Kumar Veerapen, a COVID-19 HGI nevében

Magyar nyelvre fordította: Várnai Réka Pécsi Tudományegyetem Általános Orvostudományi Kar Alapellátási Intézet, Pécs, Magyarország) és Sipeky Csilla (COVID-19 Host Genetics Initiative).

<em>
<strong>Megjegyzés:</strong> Kérjük, vegye figyelembe, hogy ez egy folyamatban lévő kutatás! Ahhoz, hogy teljeskörűen megértsük a genetika szerepét a COVID-19 kimenetelében, eddigi eredményeinken túl további minták elemzése szükséges. Minél több mintán alapulnak következtetéseink, annál biztosabbak lehetünk abban, hogy megfigyeléseink valósak és reprezentatívak a különböző betegcsoportokban. Kérjük, azt is vegye figyelembe, hogy nem tudjuk megállapítani, hogy genetikai eredménye alapján Ön mennyire hajlamos súlyos COVID-19-re! Tudományos eredményeinket ne használja COVID-19 betegek genotípus alapú diagnosztizálására,    	 és mindig forduljon szakemberhez az orvosi döntések meghozatalakor! Végül, ha az itt található szakkifejezések ismeretlenek Ön előtt, kérjük, írjon e-mailt a hgi-faq@icda.bio e-mail címre. Örömmel frissítjük az itt található tartalmat a közérthetőség növelése céljából. Az elkövetkező hetekben további információkat bocsátunk rendelkezésre, melyek a fogalmakat várhatóan tisztázzák. Addig is, <a href="https://medlineplus.gov/genetics/understanding/" target="_blank" rel="noopener noreferrer">itt</a> olvashat további információt a genetika alapjairól.
</em>
</small>

 A COVID-19 járvány az egész emberiség mindennapjait befolyásolja. Világszerte számos kutató dolgozik azért, hogy jobban megértsük a vírust és a betegséget. Mi egy ilyen csoportot képviselünk: a COVID-19 Host Genetics Initiative (HGI)-t. E nemzetközi genetikuscsoport célja olyan emberi genetikai eltérések azonosítása, amelyek befolyásolják a SARS-CoV-2 fertőzésre és az azt kísérő COVID-19 betegségre adott választ. Arra vagyunk kíváncsiak, hogy az emberi DNS mely részei befolyásolhatják, hogy valakinél kialakul-e a COVID-19 betegség, és ha igen, mennyire lesz beteg.

## A COVID-19 HGI csoport kutatási terve

A vizsgálat során kórházba került, SARS-CoV-2 pozitív esetek, azaz betegek genetikai variációit hasonlítjuk össze olyan átlag populációból származó kontroll személyekkel, akiknek nincs pozitív COVID-19 tesztjük. Ezt az összehasonlítást Genome Wide Association Study-nak vagyis GWAS-nek hívják. Ez a genom egészére kiterjedő asszociációs vizsgálat. Kérjük, tekintse meg ezt a [videót](https://www.youtube.com/watch?v=cgyc55JhdcM)  vagy [infografikát](https://www.broadinstitute.org/visuals/explainer-genome-wide-association-studies) a GWAS illusztrált magyarázatához! 2020. júliusáig nyolc különböző vizsgálat eredményeinek összesítésével összesen 3199 eset, azaz beteg és 897 488 kontroll személy eredményeit elemeztük.


![1. ábra: Eredmények 2020. júliusi időpillanatban.](/img/scicomm_blog_post_20200924.png)
<figcaption class="manual-md-inline-caption">
<strong>1. ábra: Eredmények 2020. júliusi időpillanatban.</strong> A fenti ábra 3199 eset (COVID-19 miatt kórházba került beteg) és 897 488 kontroll (COVID-19 negatívnak feltételezett személy) genetikai eredményeit hasonlítja össze.
</figcaption>

## A COVID-19 HGI kutatócsoport a COVID-19 súlyosságával összefüggő genetikai variánst talált

A fenti 1. ábra a COVID-19 HGI legfrissebb [eredményeinek](/results/) képi összefoglalása. A képi megjelenítés ezen formáját Manhattan plot-nak hívják, az ábra részletes leírása a lábjegyzetben olvasható. Röviden: a Manhattan plot egy tulajdonság (pl. COVID-19) és a teljes genomban megtalálható genetikai variánsok közötti összefüggések megjelenítésére használható. Kutatásunk során egy statisztikailag szignifikáns régióra lettünk figyelmesek a 3-as kromoszómán (nézze a pontozott függőleges vonalat a 3. kromoszóma felett, a vízszintes x tengely mentén). Előfordul, hogy egy régió több, egymáshoz közel elhelyezkedő gént tartalmaz. A COVID-19 súlyosságában szerepet játszó, statisztikailag szignifikáns genetikai régió leszűkítéséhez és a specifikus gén meghatározásához ezért további vizsgálatok szükségesek. A 3. kromoszómán azonosított régiót több gén fedi le (ld. a 2. ábrán felsorolt ​​összes gént) és nem világos, hogy mely specifikus gén függ össze a COVID-19 súlyosságával. Figyelemreméltó feltételezéseink ezzel kapcsolatban a következők. Számos kemokinhez kapcsolódó gén található ebben a régióban, mint például a CXCR6 és a CCR1. A kemokinek az immunsejtek mozgását szabályozzák és elengedhetetlenek a veleszületett immunrendszer [működéséhez](https://www.ncbi.nlm.nih.gov/pmc/articles/PMC4448619/). Az SLC6A20 gén szintén ebben a régióban található és olyan fehérjét termel, amelyről ismert, hogy kötődik az ACE2-hez. Az ACE2 fehérje olyan, mint egy ajtó, amelyet a SARS-CoV-2 vírus használ a sejtjeinkbe való belépéshez (3. ábra). Ez azt jelenti, hogy az SLC6A20 genetikai variációja befolyásolhatja a vírus bejutását az emberi sejtbe! Ezen genetikai összefüggések felfedezése a kutatási folyamat első lépései.


![2. ábra: Képi megjelenítés az UCSC Genome Browser segítségével](/img/hgt_genome_32a4d_7bc390.jpg)
<figcaption class="manual-md-inline-caption">
<strong>2. ábra: Képi megjelenítés az <a href="https://genome.ucsc.edu" target="_blank" rel="noopener noreferrer">UCSC Genome Browser</a> segítségével.</strong> Az ábra a 3. kromoszómán azonosított régióban található géneket (például CXCR6, SLC6A20, CCR1) mutatja.
</figcaption>

![3. ábra: Az ACE-2 receptor illusztrációja.](/img/unnamed.png)
<figcaption class="manual-md-inline-caption">
<strong>3. ábra: Az ACE-2 receptor illusztrációja.</strong> IAz ábra az ACE-2 receptor működését, ezáltal a SARS-CoV-2 vírus emberi sejtbe történő bejutását mutatja be. Az ábra a következő webhelyről származik: <a href="https://www.rndsystems.com/resources/articles/ace-2-sars-receptor-identified" target="_blank" rel="noopener noreferrer">https://www.rndsystems.com/resources/articles/ace-2-sars-receptor-identified</a>.
</figcaption>

## Eredményeink összehasonlítása más vizsgálatok eredményeivel

Elképzelhető, hogy hallott a [hírekben](https://www.cnn.com/2020/07/16/health/blood-types-coronavirus-wellness-scn/index.html) a vércsoport és a COVID-19 lehetséges összefüggéséről. Az A vércsoport magasabb kockázatot jelenthet COVID-19-re, míg a 0 vércsoport védő hatásúnak tűnik a New England Journal of Medicine (NEJM) közelmúltban megjelent [folyóiratcikke](https://www.nejm.org/doi/full/10.1056/NEJMoa2020283) szerint, ami 1980 fő, olasz és spanyol nemzetiségű, súlyos COVID-19 (pl. kórházi kezelést igénylő légzési elégtelen) beteg adatait értékelte. (A vizsgálatot a [23andMe](https://www.medrxiv.org/content/10.1101/2020.09.04.20188318v1) megismételte). Ebben a vizsgálatban úgy tűnik, hogy a 9. kromoszómán lévő ABO vércsoport gén függ össze a COVID-19-cel. Ez a tanulmány azonban véradókat használt kontrollcsoportként és a véradók között általában több 0 típusú egyén található, így nem biztos, hogy megfelelő összehasonlítási alapot jelentenek azok számára, akik COVID-19-cel fertőződtek meg. Ez a mi adatainkból is kitűnik: az 1. ábrán található Manhattan plot-on nem láthat statisztikailag szignifikáns eredményt (azaz a piros vonal fölé emelkedő pontokat) a 9. kromoszóma felett. Ez azt jelenti, hogy a COVID-19 HGI elemzés - amely a NEJM-ben végzett vizsgálat adatait is tartalmazza - jelenleg nem támasztja alá az ABO vércsoport jelentőségét COVID-19-ben. Több minta szükséges ezen genetikai régió szerepének tisztázására COVID-19 fertőzés esetén.

## Vizsgálatunk korlátai

Egyetlen vizsgálati terv sem tökéletes és szeretnénk kiemelni kutatásunk néhány korlátját. Először is, a fent leírt eredmények előzetesek és a 2020. júliusi adatszolgáltatásból származnak. Noha elegendő minta áll rendelkezésünkre néhány kezdeti megállapításhoz, de határozott következtetést nagyobb mintaméret segítségével vonhatunk le. Bár a nagyobb mintaméret sajnálatos módon azt jelenti, hogy többen fertőződtek meg a SARS-CoV-2-vel, ennek segítségével olyan mintákat találhatunk, melyek segítenek a genetikai variációk és a betegség kimenetele közötti összefüggések tisztázásában.

Másodszor, a betegség súlyosságának definíciója a különböző vizsgálatokban eltérő lehet. Továbbá *feltételezzük*, hogy a kontroll személyeknek nincs COVID-19-e, de tudjuk, hogy sok tünetmentes egyén található a lakosság körében, így ezeknek a „kontrolloknak” egy része valójában COVID-19 fertőzött.

Az esetek és kontrollok számának növelésével ezen korlátok leküzdhetők: minél több mintát elemezünk, annál kisebb - a tanulmány tervezési korlátjaiból fakadó - tévesen pozitív eredmény kockázata. Amint a pozitív eredményt azonosítjuk, kisebb tanulmányra összpontosítva pontosabban meghatározhatjuk a beteg- és a kontrollcsoportot, ami megállapításaink validálásához elengedhetetlen.

Ezenfelül további kutatások szükségesek ahhoz, hogy a genetikai eredmények segítségével a betegség mechanizmusába betekintést nyerhessünk.

## Következő lépéseink

A mintaméretből fakadó korlátok miatt továbbra is befogadunk közreműködő tanulmányokat. A következő elemzésre szeptemberben kerül sor, az eredményeket 2020. október elején hozzák nyilvánosságra. Reméljük, a vizsgálat következő szakaszában további eredmények születnek, amit a mintaszám akár 50%-os növekedése biztosíthat. Továbbá a COVID-19 betegek tüneteinek részletesebb leírására számítunk. Kérjük, térjen vissza ide, és olvassa el a 2020. októberi eredményeinket!

Előzetes eredményeink felhasználásával megkezdődhet a nyomozói munka. Konzorciumunk és más tudósok további vizsgálatainak célja, hogy jobban megértsük a kiválasztott gének által szabályozott biológiai folyamatokat és ezek szerepét a COVID-19 kimenetelében. Amennyiben kíváncsi az utánkövetéses vizsgálatokra, keresse fel ezt a [linket](/blog/2020-06-29-in-silico-follow-up-results/)! Az egyik ilyen tanulmány feltárja majd, hogy egy bizonyos genetikai variáció hogyan függ össze a súlyos, kórházi kezelést igénylő COVID kimenetelével. Reményeink szerint genetikai eredményeink hozzájárulhatnak a COVID-19 betegek hatékonyabb klinikai menedzsmentjéhez vagy a betegség kezeléséhez.

## További források

Amennyiben többet szeretne megtudni a COVID-19 Host Genetics Initiative kutatócsoportról, kérjük, nézze meg alábbi népszerű sajtómegjelenéseinket:


[Washington Post](https://www.washingtonpost.com/opinions/2020/04/27/covid-19-quickly-kills-some-while-others-dont-show-symptoms-can-genetics-explain-this/)

[Vanity Fair](https://www.vanityfair.com/news/2020/04/genetic-chances-of-dying-from-coronavirus)

[NY Times](https://www.nytimes.com/2020/06/03/health/coronavirus-blood-type-genetics.html)

## Köszönetnyilvánítás

Hálásan köszönjük Rachel Liao, Caitlin Cooney, CGC, Karen Zusi, Andrea Ganna, Alina Chan, Sophie Limou, Shea Andrews és Jamal Nasir visszajelzéseit és megoldási javaslatait.

## Lábjegyzet

A Manhattan plot (találó elnevezés, mert a csúcsok New York városára hasonlítanak) a GWAS eredmények általános képi megjelenítése. A vízszintes vonal, vagyis az x-tengely („kromoszóma”) a genetikai variánsok helyét jeleníti meg a 23 kromoszómán (az embereknek 22 kromoszómapárjuk van, plusz az X és Y nemi kromoszómák valamilyen kombinációja). A függőleges vonal, vagyis az y tengely a statisztikai szignifikancia mértékét jeleníti meg, az úgynevezett p értékeket, negatív logaritmikus skálára alakítva. A grafikon minden pontja megmutatja az adott kromoszóma adott helyzetében lévő genetikai variáns (ún. SNP, azaz „snip”) és a betegség kimenetele közötti kapcsolat statisztikai szignifikanciáját (p-értékét). Minél magasabb a pont a függőleges tengelyen, annál valószínűbb, hogy ez az SNP összefügg a vizsgált kimenetellel (pl. COVID-19 súlyossággal). Módszertanunk igen óvatos: míg sok tanulmány 0,05-nél kisebb p-értéket tekint szignifikánsnak, mi 0,00000005-nél alacsonyabb p-értéket tekintünk megbízhatónak (a vízszintes vörös vonal jelöli), ezáltal növelve az eredményeink megbízhatóságát. Ha a pont magasabban található, mint a vörös vonal, akkor a genetikai összefüggés „statisztikailag szignifikáns”, tehát az SNP-k biológiai jelentősége, további validálása és megértése céljából további vizsgálatokat tervezhetünk.
